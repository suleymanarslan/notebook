# hakikat, anneannemin elini yıkadığı sabundur

2014

arılar uçar üzerinde
yüzünde serçelerin gaga izleri
hiçbir bıçak kesemez seni
yazgın yetişir yolüstü geçitlere
toroslardan ciloya
likyadaki keçi yollarından
munzur vadisine

sen, kuş yuvalarında paylaşılırsın
bahsin yalnız toprağın altında açılır
köklerin horasanda bi tekke sofrası olur,
nehirler köklerine yol alır

ve her bahar arifesi
ağaçlarına karıncalar secde eder
karanfil taneleri düşer kapılarına
çağrın, hepimizin pusulasıdır
hakikat de.

hakikat, beyoğlunda bir sokak köpeğidir
bali çekmeden uyuyamayan; dosttur…

hakikat, anneannemin elini yıkadığı sabun,
fırnaz’da kesilmeyen zeytin ağacıdır…

hakikat, isyancı bi ortadoğu nehridir;
gözüpek, fakat ağaçlara kıyamayan
karaburun rüzgarıdır.
